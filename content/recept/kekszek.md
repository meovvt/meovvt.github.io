---
title: Házi kekszek a Telexről
linkTitle: Házi kekszek a Telexről
weight: 1
description: Keksz receptek
tags: [cookies, kitchen, baking]
date: 2023-09-15
---


### Az angolok háztartási keksze

Az eredeti angol digestive kekszek nem zabból, hanem teljes kiőrlésű
búzalisztből készülnek, de a házi verziók gyakran keverik a
gabonaféléket. Ez a része viszonylag szabadon alakítható a receptnek, én
darált zabpehely, teljes kiőrlésű búzaliszt, finomliszt hármassal
dolgoztam, ez bátran variálható ízlés és szekrénytartalom szerint, a
zsír--folyadék--szárazanyag arányok megtartásával.

**Alapanyagok:**

- 150 gramm zabpehely, ledarálva
- 150 gramm liszt, fele teljes kiőrlésű, de lehet az egész az
- fél teáskanál szódabikarbóna
- fél teáskanál sütőpor
- fél teáskanál só
- 50 gramm barna cukor (vagy sima cukor, vagy fele cukor, fele méz)
- 120 gramm vaj
- 3 evőkanál tej

Ha van a kéznél aprítógép, ezt a tésztát egyszerűbb benne összeállítani,
de lehet kézzel is. Előbb a vajat és a liszteket, valamint a sütőport,
szódabikarbónát, sót, cukrot morzsolom össze, majd annyi tejet adok
hozzá kis részletekben, hogy összeálljon. Ez egy morzsálódósabb tészta,
nem kell pánikolni, pihentetés után jobban lehet majd kezelni. Ha
összeállt egy gombóccá, becsomagolva mehet a hűtőbe egy órára. Ha
kivettem, kb. 4 mm vastagra nyújtom, és kerek szaggatóval vagy egy
kisebb pohárral kekszeket szaggatok belőle, sütőpapíros tepsibe
sorakoztatom, és hústűvel vagy a hurkapálcika hegyes végével lukakat
fúrok bele. 180 fokon sima sütőben, 170 fokon légkeveréssel sütöm kb.
10-15 percig.

> ### Ropogós, teába áztatott emlékeink
> 
> A mi háztartási kekszünk lényege nyilvánvalóan az állag: az, ahogy
> szárazon ropog, semmiképp sem omlik vajasan, mint egy linzer, hanem
> morzsálódik, teában azonnal elázik. Annyi benne a nosztalgiafaktor, hogy
> rosszat vétek lenne róla mondani, hiszen nem az élvezetért esszük, hanem
> az emlékeink újraéléséért. Ebből a szempontból a házi változat csalódást
> fog okozni, mert túl finom, az állaga viszont egészen hasonló a
> gyerekkorunkéhoz. Az állag titka, hogy vaj mellett tojás és folyadék is
> kerül bele, a lényeg viszont nem ez, hanem az apró lyukak. Ezeken
> keresztül tud távozni a sülés közben felszabaduló gőz, így nemcsak a
> púposodást vagy repedést akadályozzák meg, de ropogósabb is lesz tőlük a
> keksz.
> 
> **Alapanyagok:**
> 
> - 400 gramm liszt
> - 100 gramm porcukor
> - egy teáskanál sütőpor
> - egy nagy csipet só
> - 120 gramm vaj
> - 1 tojás (közepes, kb. 50 grammos)
> - 60 gramm natúr joghurt
> - ha kell, 2-3 evőkanál tej
> 
> A lisztet elkeverem a sóval, porcukorral, sütőporral, majd elmorzsolom a
> vajjal, és ha már nedves homokhoz hasonló állagot vett fel, akkor
> hozzáadom a tojást, a joghurtot, és összegyúrom. Ha nem állt össze
> gyúrható tésztává, akkor adok hozzá egy kanál tejet, tovább gyúrom, és
> ha még mindig nem állt össze, akkor még egy kanállal. Ha jól formázható
> állagú, akkor becsomagolom, és a hűtőbe teszem egy órára. Lisztezett
> deszkán kinyújtom kb. 3 mm vastagra, és négyzeteket vágok belőle. A
> négyzeteket sütőpapíros tepsire rakosgatom, és -- ez nagyon fontos --
> egy hurkapálca tompa végével lukakat fúrok bele. 180 fokon simán, 170
> fokon légkeveréssel kb. 10-15 perc alatt meg is sül.

